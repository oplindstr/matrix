<h2 id="Virkailijaksi-Virkailijaksi">Virkailijaksi</h2><p>Uusi hallitus valitaan aina syyskokouksessa ja toimikausi alkaa vuoden vaihteesta. Joka vuosi ennen syyskokousta järjestetään niin kutsuttu &quot;kähmintäsauna&quot;, joka on epävirallinen tilaisuus, missä tutustutaan muihin ihmisiin, uusiin ja vanhoihin aktiiveihin, toimintaan sekä mietitään kuka haluaisi minkäkin viran. Virkailijat puolestaan valitaan pääosin hallituksen järjestäytymiskokouksessa joulukuussa, mutta hallitus voi nimittää virkailijoita myös muissa kokouksissaan vuoden aikana. Vaikka hallitukseen ei siis kesken vuotta pääsekään, voi aktiivitoimintaan silti tulla mukaan virkailijana. Vauhtia saa tulemalla kokouksiin, liittymällä matrix-ry-sähköpostilistalle, osallistumalla tapahtumiin ja muuten vain tarjoamalla apuaan tai ideoitaan.</p><p>Itse hallitukseen valitaan sääntöjen mukaan syyskokouksessa puheenjohtaja, varapuheenjohtaja eli vpj, sihteeri ja taloudenhoitaja, 0-6 muuta jäsentä sekä 0-6 varajäsentä. Virkailijana ei välttämättä kuulu hallitukseen, koska paikkoja on vain rajoitettu määrä. Nykyään ero hallituslaisen ja ei-hallituslaisen välillä on pieni, mutta jokainen hallitus tietenkin miettii itse järjestäytymisensä.</p><h3 id="Virkailijaksi-Matrixinvirkailijalista">Matrixin virkailijalista</h3><p>Lista on puutteellinen, sillä virkailijoiden määrä riippuu täysin halukkaiden toimijoiden määrästä – kaikille innostuneille löytyy jokin virka. Esimerkiksi listaan voisi lisätä ulkomaanmatkavastaavan, jos joku haluaa järjestää reissun Suomen rajojen ulkopuolelle tai vaikkapa suhdevastaava, joka ei siis ole parittaja, vaan pitää yhteyttä muiden yliopistojen ja korkeakoulujen matemaatikkoihin.</p><p>Nimikkeiden alla luetellut tehtävät ovat kyseisen virkailijan ns. perushommia. Isompien hommien ideointi, suunnittelu ja käytännön toteutus hoidetaan yhdessä. Apua pyydetään ja sitä saadaan, jos toinen ei ehdi niin joku muu hoitaa.</p><p>Virkailijana on huisin hauskaa, tutustuu uusiin ihmisiin ja oppii paljon uusia asioita. Ansioluettelossa järjestötoiminta näyttää hyvältä, aktiivisesta toimimisesta voi saada myös opintopisteitä.</p><p>Pääasia että olet kiinnostunut. Tule mukaan!</p><ul><li><strong>Puheenjohtaja</strong><br/> Johtaa kokouksia ja pitää homman kasassa. Paiskii hommia siinä missä muutkin. Käytännössä jokapaikanhöylä, joka tietää kaiken mitä tapahtuu järjestössä.</li><li><strong>Varapuheenjohtaja</strong><br/> Hoitaa jäsenrekisteriä ja johtaa kokouksia, kun puheenjohtaja ei pääse paikalle. Mini-PJ, joka tekee vaikka mitä ja vaikka missä.</li><li><strong>Sihteeri</strong><br/> Laatii pöytäkirjat kokouksista ja katsoo, että ne pysyvät tallessa Komeron mapeissa.</li><li><strong>Taloudenhoitaja</strong><br/> Vartioi rahakirstua rautaisella otteella ja haukansilmin. Pitää huolen, että rahaa on ja sitä riittää.</li><li><strong>Emäntä</strong><br/> Tekee ruokaa. Silloin tällöin. Organisoi pikkujoulut yhdessä isännän kanssa. Muutenkin emännän ja isännän tehtävien ero on nykyään melko pieni.</li><li><strong>Isäntä</strong><br/> Vastaa juhlissa ja muissa tarjottavista virvokkeista ja opastaa jäsenistöä juomakulttuurin saralla.</li><li><strong>Yritysvastaava</strong><br/> Luo suhteita (mahtaviin) yrityksiin ja järjestää niihin vierailuja.</li><li><strong>Kulttuurivastaava</strong><br/> Tyydyttää jäsenistön kulttuurin nälän järjestämällä excuja esimerkiksi museoihin, teatteriin, oopperaan, leffaan ja konsertteihin.</li><li><strong>Viihdevastaava</strong><br/> Järjestää risteilyjä, karaokea ja muuta hauskaa enemmän viihteeseen painottuvaa toimintaa.</li><li><strong>Matlu-vastaava</strong><br/> Oma vakoojamme Matlu ry:ssä. Linkkimme muihin tiedekunnan ainejärjestöihin.</li><li><strong>Klusterivastaava</strong><br/> Huolehtii Klusteristamme Domus Gaudiumilla. Ilmoittaa siivoustarpeen ja sen sellaisen.</li><li><strong>Komerovastaava</strong><br/> Pitää huolen, että kotimme laitoksella pysyy siistinä ja viihtyisänä.</li><li><strong>Opintovastaava</strong><br/> Tuntee opintojen kiemurat ja kertoo opiskelijan mielipiteen, vaikka sitä ei kysyttäisi. Järjestää opintopiirejä ja muita opintoihin ja työelämään liittyviä tapahtumia.</li><li><strong>WWW-vastaava</strong><br/> Ylläpitää nettisivuja. Suunnittelee, muokkaa. Osaa yleensä käyttää tietokonetta.</li><li><strong>Tiedottaja</strong><br/> Hoitaa sähköpostilistoja.</li><li><strong>Fuksi- ja tuutorivastaava</strong><br/> Toimii yhdessä tiedekunnan kanssa suunnittelemassa tuutorikoulutusta. Värvää matikan tuutoreita. Järjestää laitoskohtaisia koulutustilaisuuksia tuutoreille. Organisoi tuutoreiden kanssa fuksiaiset. Vastaa syksyn fuksitapahtumista kuten fuksipiknikistä ja futiksesta. Organisoi fuksiläystäkkeen tekemisen.</li><li><strong>Liikuntavastaava</strong><br/> Huolehtii jäsenistön linjoista. Varaa sählyvuorot, ilmoittaa joukkueet turnauksiin ja järjestää excuja liikuntatapahtumiin.</li><li><strong>Ympäristövastaava</strong><br/> Parantaa maailmaa ja yrittää saada muutkin matrixlaiset säästämään luontoa.</li><li><strong>Ammattiliittovastaava</strong><br/> Toimii yhteyshenkilönä ammattiliittoihin.</li><li><strong>Kokoustarjoiluvastaava</strong><br/> Järjestää kokouksiin tarjoilut ja pitää kirjaa pullasanktioista.</li><li><strong>Kahvi- ja teevastaava</strong><br/> Pitää huolen matemaatikoiden kahvi- ja teehampaista.</li><li><strong>AV-vastaava</strong><br/> Varmistaa audiovisuaalisten laitteiden toiminnan Matrixin tapahtumissa.</li></ul>
